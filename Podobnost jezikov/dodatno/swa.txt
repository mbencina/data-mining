MWEZI huu umekuwa wa neema kwa wanariadha nchini baada ya kufanya vizuri katika mashindano waliyoshiriki kwa kufanikiwa kurejea nyumbani na medali.

Miongoni mwa wanariadha hao, aliyekuwa gumzo zaidi ni Augustino Sulle kutoka Manyara, aliyefanikiwa kuweka rekodi mpya ya taifa kwa  kuvunja ile aliyokuwa nayo  mwanariadha mkongwe, Juma Ikangaa.

Ikangaa ni kati ya wanariadha waliotamba miaka ya nyuma na kuitangaza vema Tanzania kutokana na kufanya vizuri katika mchezo huo akikimbia mbio za marathoni na kufanikiwa kuchukua medali kupitia michuano mbalimbali ya ndani na nje ya nchi aliyoshiriki.

Mwaka 1989, Ikangaa aliweka rekodi ya taifa baada ya kufanya vizuri katika mbio za New York Marathon nchini Marekani kwa kumaliza kilomita 42 akitumia saa 2:8:1 na tangu hapo hakuna mwanariadha wa Tanzania aliyewahi kufikia muda huo.

Hata hivyo, ikiwa ni miaka 29 sasa tangu Ikangaa aweke rekodi hiyo ya taifa, wiki hii, mwanariadha Sulle, alifanikiwa kuvunja rekodi hiyo, baada ya kukimbia kilomita 42 kwa saa 2:7:44 katika mbio za Toronto Marathon, nchini Canada.

Muda aliotumia Sulle, pia amempita  kwa dakika mbili mwanariadha mwingine, Alphonce Simbu, ambaye alishika nafasi ya tano katika michezo ya Olimpiki mwaka 2016.

Ushindi huo wa Sulle ulipokewa  kwa furaha kubwa kwa wadau wa riadha na viongozi wa mchezo huo kwa sababu ni muda mrefu wanariadha  wa Tanzania wameshindwa  kuweka rekodi mpya  na kuwafanya baadhi ya wakongwe wa nchini kuendelea kubaki na rekodi zao.
