Het ongeluk gebeurde rond 04.15 uur bij de oversteekplaats op de kruising met de Voorstad en de Kloetingseweg, nabij spoorwegovergang ‘Ockenburg’.  De auto kwam vanuit de richting van het station en reed richting Kloetinge. Bij de oversteekplaats reed de zwarte Peugeot 206 twee personen aan die op een fiets de weg overstaken.

Ambulanceteams en een traumahelikopter werden opgeroepen maar de hulp mocht niet meer baten. Beide slachtoffers overleden ter plekke aan hun verwondingen.

Twee jonge levens 
Na het ongeluk is de automobilist met zijn zwaar beschadigde auto verder gereden om uiteindelijk te stoppen op de Patijnweg. De bestuurder is aangehouden en overgebracht naar het politiebureau. Uit een ademanalyse bleek dat hij te veel had gedronken. De bestuurder is naar een politiecellencomplex overgebracht en zal daar gehoord worden over het incident.

De afdeling Verkeers Ongevallenanalyse (VOA) van de politie heeft tot ongeveer 09.15 uur onderzoek gedaan. Inmiddels is de gemeente Goes bezig met het schoonmaken van het wegdek. De auto is weggehaald door een bergingsbedrijf.

Over de identiteit van de twee slachtoffers is nog niets bekendgemaakt. Wel liet de politie weten dat het een man en een vrouw zijn. Op Instagram schrijven de Goese wijkagenten dat het ongeluk twee jonge levens heeft geëist. 

Direct na het ongeval meldden getuigen zich bij de politie. Zij kregen slachtofferhulp aangeboden.