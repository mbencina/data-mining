Na protestnem shodu so se zbrali delavci iz koroških podjetij iz vse regije, v podporo pa so prišli tudi Velenjčani, Zasavci in drugi. Med delavci je mogoče slišati ogorčena mnenja, da namesto da bi v ugodni gospodarski situaciji delodajalci povišali plače, ti držijo plače na minimumu in "čakajo novo gospodarsko krizo". Višje plače so obljubljali že pred dvema letoma, a se do danes ni še nič premaknilo, je s shoda sporočila koroška dopisnica Televizije Slovenija Katja Gole. Na plačilnih listah navzočih Cablexovih delavk je mogoče videti, da imajo približno 620 evrov neto plače, je še dodala.

Na shodu želijo organizatorji opozoriti na, kot so navedli v vabilu, "ignoranco večine delodajalcev na Koroškem" glede zahtev delavcev, ki se nanašajo na več podjetij. Razmere na trgu dela na Koroškem so v zadnjih letih več kot dobre, delodajalci pa se v veliki meri spopadajo z občutnim pomanjkanjem delovne sile, navajajo. Trenutno po nekaterih ocenah na Koroškem primanjkuje več tisoč delavcev, kje je torej težava? Predstavniki koroške regijske organizacije Sindikata kovinske in elektro industrije Slovenije (SKEI) so organizirali shod, ki je po letu 1991 na Koroškem njihov prvi.

Udeleženci shoda so z glasnim aplavzom podprli zahteve sindikata, ki jih je zbranim prebral predsednik koroške regijske organizacije SKEI-a Vili Novak. Zahtevajo višje osnovne plače za delavce, pri čemer naj se te izenačijo ali približajo minimalni plači.