Prije dva mjeseca sam izgubila sina jedinca, bol koju osjećam ne može se opisati. Svakim danom mi je sve teže i teže, a najteže od svega mi je što nikada neću saznati zbog čega se moj Robert objesio o cijev radijatora.

Ovako počinje svoju ispovijest Izabela Mugoša iz Novog Sada, majka tinejdžera Roberta (15), uspješnog košarkaša koji je 20. augusta preminuo nakon što se kaišem objesio o cijev radijatora u svom porodičnom stanu u Novom Sadu.

Nesretna majka kaže da se još sjeća kobnog dana, a slika koja ju je zatekla u stanu po povratku sa posla nikada joj neće biti izbrisana iz sjećanja.

- Bila sam na poslu kada me je sin pozvao telefonom. Razgovor je trajao dugo. Rekao mi je da planira da uvede još jedan trening, a onda smo se dogovarali o večeri i smišljali film koji ćemo gledati kad dođem kući. Zbog toga mi je nepojmljivo da je namjerno digao ruku na sebe. Imam snimljen naš posljednji razgovor i do sada sam ga preslušala bezbroj puta. Ubijeđena sam da je možda radio neke vježbe kojima je htio da vidi koliko može da izdrži ne razmišljajući da će doći do ovoga do čega je došlo, kroz suze kaže Izabela.

Ona se prisjetila kako je na podu stana zatekla mrtvo dijete kome nije mogla da pomogne.

- Došla sam kući, vrata su bila zaključana. Zvonila sam, ali mi sin nije otvorio. Stavila sam ključ u bravu, a sa unutrašnje strane je bio ključ što me je uvjerilo da je on unutra. Tada sam počela uporno da zvonim i da ga zovem na mobilni.